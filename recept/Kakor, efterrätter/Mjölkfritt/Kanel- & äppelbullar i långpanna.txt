Kanel- och äppelbullar i långpanna

Kategori: Äggfritt Sojafritt Mjölkfritt | Typ av recept: Kakor, bullar och tårtor

Det här behöver du:
50 g jäst 
5 dl havredryck 
1 ½ dl flytande mjölk- och sojafritt margarin 
¾ dl vit baksirap 
¼ dl ljus sirap 
1 krm malen kardemumma 
½ tsk salt 
2 droppar bittermandelolja 
13-15 dl vetemjöl + mjöl till utbakning 

Vaniljkräm: 
Gör 2 ½ dl fyllning enligt eget recept eller enligt recept på förpackningen (vi gjorde Ekströms kokmarsán med havredryck istället för mjölk) 

Fyllning: 
1-2 äpplen 
1 ½ dl flytande mjölk- och sojafritt margarin 
1 ½ dl socker 
2 msk malen kanel 
1 tsk malen kardemumma 

Pensla eventuellt med kallt kaffe 

Så här gör du:

Gör vaniljkrämen enligt receptet på förpackningen och låt den svalna.

Smula jästen i en bunke. Värm margarinet och vätskan till 37 grader. Häll vätskan över jästen och rör om så att den löser sig. Häll i de övriga ingredienserna och arbeta degen ordentligt, cirka 5 minuter i hushållsassistent. Låt jäsa i 30 minuter.

Klä under tiden en liten långpanna (ca 35x27 cm) med bakplåtspapper. Skala äpplena och riv dem grovt på ett rivjärn. Blanda äppelraspet med de andra ingredienserna till fyllningen.

Tag upp 1/3 av degen på bakbordet. Kavla ut degen så att den blir lika stor som formens botten och lägg den i formen. Bred ut ett lager vaniljkräm ovanpå bottenplattan, det som blir över kan du sedan klicka ut mellan bullarna. Kavla ut resten av degen och bred ut fyllningen. Rulla ihop till en rulle, skär 20-25 bullar och lägg dem med snittytan uppåt med lite mellanrum ovanpå bottenplattan. Klicka ut resten av vaniljkrämen där det är mellanrum mellan bullarna.

Låt jäsa i 20-30 minuter under duk. Pensla eventuellt med kallt kaffe. Grädda i nedre delen av ugnen i 225 grader i 20-25 minuter. Låt svalna under duk.