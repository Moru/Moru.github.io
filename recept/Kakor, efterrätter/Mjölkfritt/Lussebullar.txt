Lussekatter, 30-40 st

Kategori: Sojafritt Mjölkfritt | Typ av recept: Kakor, bullar och tårtor

Det här behöver du:
150-200 g mjölk- och sojafritt margarin 
5 dl havredryck 
50 g jäst 
1-2 påsar saffran (0,5-1 gram) 
½ tsk salt 
2 dl socker 
1 ägg (kan uteslutas) 
13-15 dl vetemjöl 
mjöl till utbakning 

1 ägg till pensling 
Russin 

Så här gör du:

Stöt (eller snarare mosa) saffran tillsammans med lite socker i en mortel, så ger det mer smak.

Smula jästen i en bunke. Smält margarinet, häll på havredrycken och värm till 37 grader. Lös upp jästen i lite av vätskan. Häll i resten av vätskan tillsammans med saffran, salt, socker, ägg och 13 dl av vetemjölet. Arbeta degen så att den blir smidig och nästan lite kletig – blir den för fast blir lussekatterna torra. Arbeta in mer mjöl om degen är för lös.

Låt jäsa till dubbel storlek under duk i bunken, ca 30-40 minuter.

Smörj några plåtar eller lägg på bakplåtspapper. Dela degen i 4 delar, rulla dem och dela i ytterligare 8-10 delar. Rulla ut varje del och forma lussekatter. Tryck i russin.

Låt lussekatterna jäsa under duk i ytterligare 20-30 minuter. Pensla dem med lättvispat ägg.

Grädda lussekatterna i 225 grader i 10 minuter. Låt svalna på galler under duk.

Tips! 200 gram margarin och två påsar saffran ger smakrika, saftiga lussekatter!



--------------------------
Här är ett recept som jag kör till kanel-/kardemummabullar, lussebullar och semlebullar. Gör man kanel-/kardemummabullar räcker en sats till ca 24-30 bullar beroende på hur stora man vill ha dem.

50 gram jäst
3 dl rismjölk
50 gram mjölkfritt smör
1 dl ICA:s I love Eco matlagningsbas (istället för kesella)
1 ägg (jag utesluter alltid detta p g a sonens mjölk- och äggallergi men degen blir bättre om man kan ha i ett ägg)
1/2 tsk salt
1 dl socker
9-10 dl vetemjöl
1/2 tsk hjorthornsalt (om det ska vara till semlor)

Till lussekatter brukar jag ha i 1-2 påsar saffran per degsats. 
Till vanliga bullar brukar jag blanda 75-100 gr mjölkfritt margarin med ca 1 dl socker och tillsätta 1 msk malen kanel eller 1 msk stött kardemumma. Blandningen bres sedan ut på den utkavlade degen, som rullas ihop och skärs i lämpliga bullbitar.

Eftersom vi inte kan pensla bullarna med ägg så använder jag rismjölk till lusse- och semlebullar. För att få pärlsockret att fästa på vanliga bullar använder jag rismjölk blandat med sirap eller äppeljuicekoncentrat.