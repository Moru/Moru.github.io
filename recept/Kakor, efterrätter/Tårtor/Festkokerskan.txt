Är det någon som fyller år eller är det något annat som ska firas? Tårtor och kakor smakar så mycket bättre när man bakar själv – kanske för att man använder riktigt smör. Det blir dessbättre mycket billigare också!

Moussetårta

100 gr smör

175 gr mandelmassa 

2 ägg

1 msk vetemjöl

Kör smör och mandelmassa i matberedare. Tillsätt äggen ett i sänder och blanda ner mjölet. Häll smeten i en smord form med löstagbar kant och grädda i 25 min i 175 gr. Låt svalna innan bottnen lossas.

Gör moussen:

Lägg 4 gelatinblad i blöt i kallt vatten i 15 min. Krama ur dem och smält dem i drygt 4 msk sylt. Vispa pösigt 2 ägg och 1 dl socker och blanda ner det avsvalnade gelantinet i smeten. Vispa 4 dl vispgrädde och vänd ner.

Lägg tillbaka bottnen i formen och lägg en plastfolieremsa på insidan av kanten. Fyll på med moussen och låt tårtan stå i kylen minst 4 timmar. Tag försiktigt bort formen och dekorera med t.ex rostad, flagad mandel eller chokladflagor runt kanten och stryk på ett tunt lager sylt på moussen innan du lägger frukt och bär på toppen. Vill du göra det extra vackert penslar du frukten med lite smält fruktgelé. OBS! Använd inte kiwi – då stelnar inte moussen!




Charlotte Russe – en gammaldags goding

En variant på moussetårtan gör du så här:

Köp eller baka en rulltårta och skär den i tunna skivor. Klä en kupolformad skål med plastfolie och klä formen med rulltårteskivorna. Gör moussen enligt ovan och fyll formen. Se till att moussen ”kryper in” i ev. mellanrum. Låt stelna minst 4 timmar i kylen. Vänd upp kupolen på serveringsfat och dekorera med frukt, florsocker och citronmeliss. 

Gott med tex chokladrulltårta och hallonmousse!




Tant O´s chokladbiskvier

Tant O drev ett kafé vid stranden i mitt sommarparadis på 50-talet. Godare kakor och bröd har jag aldrig smakat. När hon upphörde med verksamheten delade hon generöst med sig av recepten till min mamma.

Bottnar:

275 gr mandelmassa

1 1/2 dl socker

2 äggvitor

Fyllning:

250 gr smör

2 dl florsocker

2 tsk vaniljsocker

2 äggulor

3 msk arrak

Garnering:

150 gr mörk blockchoklad

20 gr kokosfett

Kör mandelmassan med sockret och äggvitorna i matberedare och vispa sedan tills smeten är pösig. Klicka ut smeten på bakplåtspappersklädda plåtar till rundlar på ca 4 cm i diameter. Låt stå i rumsvärme i ca 30 min innan de gräddas mitt i ugnen i ca 15 – 20 min. Låt kallna på plåten och lossa försiktigt med vass kniv.

Rör smöret, florsockret och vaniljsockret tills det är vitt och pösigt. Tillsätt arraken. Bred krämen på kakornas undersidor. Forma krämen så att kakorna får en mjuk rundning. Ställ kakorna i frysen tills de är riktigt iskalla.

Smält chokladen och kokosfettet i vattenbad. Doppa krämsidan på kakorna snabbt i chokladen 2 gånger. Låt kallna mellan doppen.

Kräver en hel del pyssel, men biskvierna går utmärkt att frysa. Tina bara långsamt i kylen. 