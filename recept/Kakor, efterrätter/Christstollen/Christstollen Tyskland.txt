Christstollen (Tyskland)

1 st 
ugnstemperatur 200°C 

Ingredienser 
1 1/4 dl mjölk  
6 dl vetemjöl  
½ dl strösocker  
50 g jäst  
1 dl sötmandel  
1 dl russin  
1 dl korinter  
50 g apelsinskal, hackat syltat  
3 msk rom eller apelsinlikör  
1 msk vaniljsocker  
1 krm salt  
150 g smör eller margarin  

Garnering 
smör eller margarin  
florsocker  
  Värm mjölken till 37°C (fingervarmt). Mät upp 1 1/2 dl av mjölet och 1 msk av sockret i en bunke. Smula ner jästen i den. Häll i mjölken och rör till en jämn smet. Jäs den övertäckt ca 30 min.

Hacka mandeln. Lägg den, russin, korinter och apelsinskal i en skål. Häll i rom, täck över och låt stå på varm plats.

Blanda resten av mjölet och sockret med vaniljsocker och salt. Skär fettet i små tärningar och lägg dem ovanpå. Tillsätt den jästa smeten och arbeta ihop till en deg.
Jäs den övertäckt ca 30 min.

Blanda i frukten. Kavla ut degen till en fyrkant, 3-4 cm hög, ca 15 cm x 20 cm. Vik ihop degen på längden. Lägg den på en plåt, smord eller med bakplåtspapper.
Jäs under bakduk ca 30 min.

Sätt in plåten i nedre delen av ugnen, 200°C, och grädda ca 35 min.

Pensla den nygräddade kakan med smält fett och sikta över rikligt med florsocker. Kakan bör ligga 3-4 veckor innan den serveras, gärna i frysen.

 